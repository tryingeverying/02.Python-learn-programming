{"title": "临江仙·长记碧纱窗外语", "author": "纳兰性德", "dynasty": "〔清代〕", "content": ["\n长记碧纱窗外语，秋风吹送归鸦。片帆从此寄尺涯。一灯新睡觉，思梦月初斜。", "便是欲归归未得，不如燕子还家。春云春水带轻霞。画船人似月，细雨落杨花。\n"]}
{"title": "北风行", "author": "刘基", "dynasty": "〔明代〕", "content": ["\n", "城外萧萧北风起，城上健儿吹落耳。", "将军玉帐貂鼠衣，手持酒杯看雪飞。", "\n"]}
{"title": "江上看山", "author": "苏轼", "dynasty": "〔宋代〕", "content": ["\n船上看山如走马，倏忽过去数百群。", "前山槎牙忽变态，后岭杂沓如惊奔。", "仰看微径斜缭绕，上有行人高缥缈。", "舟中举手欲与言，孤帆南去如飞鸟。\n"]}
{"title": "洞箫赋", "author": "王褒", "dynasty": "〔两汉〕", "content": ["\n", "　　原夫箫干之所生兮，于江南之丘墟。洞条畅而罕节兮，标敷纷以扶疏。徒观其旁山侧兮，则岖嵚岿崎，倚巇迤㠧，诚可悲乎其不安也。弥望傥莽，联延旷荡，又足乐乎其敞闲也。托身躯于后土兮，经万载而不迁。吸至精之滋熙兮，禀苍色之润坚。感阴阳之变化兮，附性命乎皇天。翔风萧萧而迳其末兮，回江流川而溉其山。扬素波而挥连珠兮，声礚礚而澍渊。朝露清泠而陨其侧兮，玉液浸润而承其根。孤雌寡鹤娱优乎其下兮，春禽群嬉翱翔乎其颠。秋蜩不食，抱朴而长吟兮，玄猿悲啸，搜索乎其间。处幽隐而奥庰兮，密漠泊以𤡳猭。惟详察其素体兮，宜清静而弗喧。幸得谥为洞箫兮，蒙圣主之渥恩。可谓惠而不费兮，因天性之自然。于是般匠施巧，夔妃准法。带以象牙，掍其会合。锼镂离洒，绛唇错杂。邻菌缭纠，罗鳞捷猎。胶致理比，挹抐擫㩶。", "　　于是乃使夫性昧之宕冥，生不睹天地之体势，暗于白黑之貌形。愤伊郁而酷𦓖，愍眸子之丧精。寡所舒其思虑兮，专发愤乎音声。故吻吮值夫宫商兮，和纷离其匹溢。形旖旎以顺吹兮，瞋㖤㗅以纡郁。气旁迕以飞射兮，驰散涣以逫律。趣从容其勿述兮，骛合遝以诡谲。或浑沌而潺湲兮，猎若枚折；或漫衍而骆驿兮，沛焉竞溢。惏栗密率，掩以绝灭。㘊霵晔踕，跳然复出。", "　　若乃徐听其曲度兮，廉察其赋歌。啾咇㘉而将吟兮，行鍖銋以和啰。风鸿洞而不绝兮，优娆娆以婆娑。翩绵连以牢落兮，漂乍弃而为他。要复遮其蹊径兮，与讴谣乎相和。故听其巨音则周流汜滥，并包吐含，若慈父之畜子也；其妙声则清静厌瘱，顺叙卑迖，若孝子之事父也。科条譬类，诚应义理。澎濞慷慨，一何壮士！优柔温润，又似君子。故其武声则若雷霆輘輷，佚豫以沸㥜；其仁声则若颽风纷披，容与而施惠。或杂遝以聚敛兮，或拔摋以奋弃。悲怆恍以恻惐兮，时恬淡以绥肆。被淋洒其靡靡兮，时横溃以阳遂。哀悁悁之可怀兮，良醰醰而有味。故贪饕者听之而廉隅兮，狼戾者闻之而不怼。刚毅强虣反仁恩兮，嘽唌逸豫戒其失。钟期牙旷怅然而愕兮，杞梁之妻不能为其气。师襄严春不敢窜其巧兮，浸淫叔子远其类。嚚顽朱均惕复惠兮，桀跖鬻博儡以顿顇。吹参差而入道德兮，故永御而可贵。时奏狡弄，则彷徨翱翔。或留而不行，或行而不留。愺恅澜漫，亡耦失畴。薄索合沓，罔象相求。", "　　故知音者乐而悲之，不知音者怪而伟之。故闻其悲声，则莫不怆然累欷，撆涕抆泪。其奏欢娱，则莫不惮漫衍凯，阿那腲腇者已。是以蟋蟀蚸蠖，蚑行喘息。蝼蚁蝘蜒，蝇蝇翊翊。迁延徙迤，鱼瞰鸡睨。垂喙䖤转，瞪瞢忘食。况感阴阳之和，而化风俗之伦哉？", "　　乱曰：状若捷武，超腾逾曳，迅漂巧兮。又似流波，泡溲泛𣶏，趋巇道兮。哮呷呟唤，跻踬连绝，淈殄沌兮。搅搜㶅捎，逍遥踊跃，若坏颓兮。优游流离，踌躇稽诣，亦足耽兮。颓唐遂往，长辞远逝，漂不还兮。赖蒙圣化，从容中道，乐不淫兮。条畅洞达，中节操兮。终诗卒曲，尚余音兮。吟气遗响，联绵漂撇，生微风兮。连延骆驿，变无穷兮。", "\n"]}
{"title": "村行", "author": "杜牧", "dynasty": "〔唐代〕", "content": ["\n春半南阳西，柔桑过村坞。", "娉娉垂柳风，点点回塘雨。", "蓑唱牧牛儿，篱窥茜裙女。", "半湿解征衫，主人馈鸡黍。\n"]}
{"title": "渔家傲·和程公辟赠", "author": "张先", "dynasty": "〔宋代〕", "content": ["\n巴子城头青草暮，巴山重叠相逢处。燕子占巢花脱树。杯且举，瞿塘水阔舟难渡。", "天外吴门清霅路。君家正在吴门住。赠我柳枝情几许。春满缕，为君将入江南去。\n"]}
{"title": "采芝操", "author": "〔先秦〕", "dynasty": "〔先秦〕", "content": ["\n皓天嗟嗟，深谷逶迤。", "树林莫莫，高山崔嵬。", "岩居穴处，以为幄茵。", "晔晔紫芝，可以疗饥。", "唐虞往矣，吾当安归？\n"]}
{"title": "朝中措·先生筇杖是生涯", "author": "朱敦儒", "dynasty": "〔宋代〕", "content": ["\n先生筇杖是生涯，挑月更担花。把住都无憎爱，放行总是烟霞。", "飘然携去，旗亭问酒，萧寺寻茶。恰似黄鹂无定，不知飞到谁家？\n"]}
{"title": "岁晚", "author": "王安石", "dynasty": "〔宋代〕", "content": ["\n月映林塘静，风含笑语凉。", "俯窥怜绿净，小立伫幽香。", "携幼寻新菂，扶衰坐野航。", "延缘久未已，岁晚惜流光。\n"]}
{"title": "相见欢·花前顾影粼粼", "author": "毛奇龄", "dynasty": "〔清代〕", "content": ["\n花前顾影粼粼。水中人。水面残花片片绕人身。", "私自整，红斜领，茜儿巾。却讶领间巾里刺花新。\n"]}
{"title": "龟虽寿", "author": "曹操", "dynasty": "〔两汉〕", "content": ["\n", "神龟虽寿，犹有竟时。", "腾蛇乘雾，终为土灰。(腾 一作：螣)", "老骥伏枥，志在千里。", "烈士暮年，壮心不已。", "盈缩之期，不但在天；", "养怡之福，可得永年。", "幸甚至哉，歌以咏志。", "\n"]}
{"title": "夜半", "author": "李商隐", "dynasty": "〔唐代〕", "content": ["\n三更三点万家眠，露欲为霜月堕烟。 ", "斗鼠上堂蝙蝠出，玉琴时动倚窗弦。\n"]}
{"title": "柯敬仲墨竹", "author": "李东阳", "dynasty": "〔明代〕", "content": ["\n莫将画竹论难易，刚道繁难简更难。", "君看萧萧只数叶，满堂风雨不胜寒。\n"]}
{"title": "墨宝堂记", "author": "苏轼", "dynasty": "〔宋代〕", "content": ["\n", "　　世人之所共嗜者，美饮食，华衣服，好声色而已。有人焉，自以为高而笑之，弹琴奕棋，蓄古法书图画。客至，出而夸观之，自以为至矣。则又有笑之者曰：“古之人所以自表见于后世者，以有言语文章也，是恶足好？”而豪杰之士，又相与笑之，以为士当以功名闻于世，若乃施之空言，而不见于行事，此不得已者之所为也。而其所谓功名者，自知效一官，等而上之，至于伊、吕、稷、契之所营，刘、项、汤、武之所争，极矣。而或者犹未免乎笑，曰：“是区区者曾何足言，而许由辞之以为难，孔丘知之以为博。”由此言之，世之相笑，岂有既乎？", "　　士方志于其所欲得，虽小物，有弃躯忘亲而驰之者。故有好书而不得其法，则椎心呕血几死而仅存，至于剖冢斫棺而求之。是岂声、色、臭、味足以移人哉。方其乐之也，虽其口，不能自言，而况他人乎？人特以己之不好，笑人之好，则过矣。", "　　毗陵人张君希元，家世好书，所蓄古今人遗迹至多，尽刻诸石，筑室而藏之，属余为记。余，蜀人也。蜀之谚曰：“学书者纸费，学医者人费。”此言虽小，可以喻大。世有好功名者，以其未试之学，而骤出之于政，其费人岂特医者之比乎？今张君以兼人之能，而位不称其才，优游终岁，无所役其心智，则以书自娱。然以余观之，君岂久闲者，蓄极而通，必将大发之于政。君知政之费人也甚于医，则愿以余之所言者为鉴。", "\n"]}
{"title": "咏萤诗", "author": "萧纲", "dynasty": "〔南北朝〕", "content": ["\n本将秋草并，今与夕风轻。", "腾空类星陨，拂树若花生。", "屏疑神火照，帘似夜珠明。", "逢君拾光彩，不吝此生轻。\n"]}
{"title": "丑奴儿·此生自断天休问", "author": "辛弃疾", "dynasty": "〔宋代〕", "content": ["\n此生自断天休问，独倚危楼。独倚危楼，不信人间别有愁。", "君来正是眠时节，君且归休。君且归休，说与西风一任秋。\n"]}
{"title": "夜夜曲", "author": "沈约", "dynasty": "〔南北朝〕", "content": ["\n河汉纵且横，北斗横复直。", "星汉空如此，宁知心有忆？", "孤灯暧不明，寒机晓犹织。", "零泪向谁道，鸡鸣徒叹息。\n"]}
{"title": "金山夜戏", "author": "张岱", "dynasty": "〔明代〕", "content": ["\n　　崇祯二年中秋后一日，余道镇江往兖。日晡，至北固，舣舟江口。月光倒囊入水，江涛吞吐，露气吸之，噀天为白。余大惊喜。移舟过金山寺，已二鼓矣。经龙王堂，入大殿，皆漆静。林下漏月光，疏疏如残雪。余呼小奚携戏具，盛张灯火大殿中，唱韩蕲王金山及长江大战诸剧。锣鼓喧阗，一寺人皆起看。有老僧以手背摋眼翳，翕然张口，呵欠与笑嚏俱至。徐定睛，视为何许人，以何事何时至，皆不敢问。剧完，将曙，解缆过江。山僧至山脚，目送久之，不知是人、是怪、是鬼。\n"]}
{"title": "悼亡诗三首", "author": "潘岳", "dynasty": "〔魏晋〕", "content": ["\n", "荏苒冬春谢，寒暑忽流易。", "之子归穷泉，重壤永幽隔。", "私怀谁克从，淹留亦何益。", "僶俛恭朝命，回心反初役。", "望庐思其人，入室想所历。", "帏屏无髣髴，翰墨有馀迹。", "流芳未及歇，遗挂犹在壁。", "怅恍如或存，回惶忡惊惕。", "如彼翰林鸟，双栖一朝只。", "如彼游川鱼，比目中路析。", "春风缘隙来，晨霤承檐滴。", "寝息何时忘，沉忧日盈积。", "庶几有时衰，庄缶犹可击。", "皎皎窗中月，照我室南端。", "清商应秋至，溽暑随节阑。", "凛凛凉风升，始觉夏衾单。", "岂曰无重纩，谁与同岁寒。", "岁寒无与同，朗月何胧胧。", "展转盻枕席，长簟竟床空。", "床空委清尘，室虚来悲风。", "独无李氏灵，髣髴覩尔容。", "抚衿长叹息，不觉涕沾胸。", "沾胸安能已，悲怀从中起。", "寝兴目存形，遗音犹在耳。", "上惭东门吴，下愧蒙庄子。", "赋诗欲言志，此志难具纪。", "命也可奈何，长戚自令鄙。", "曜灵运天机，四节代迁逝。", "凄凄朝露凝，烈烈夕风厉。", "奈何悼淑俪，仪容永潜翳。", "念此如昨日，谁知已卒岁。", "改服从朝政，哀心寄私制。", "茵帱张故房，朔望临尔祭。", "尔祭讵几时，朔望忽复尽。", "衾裳一毁撤，千载不复引。", "亹亹朞月周，戚戚弥相愍。", "悲怀感物来，泣涕应情陨。", "驾言陟东阜，望坟思纡轸。", "徘徊墟墓间，欲去复不忍。", "徘徊不忍去，徙倚步踟蹰。", "落叶委埏侧，枯荄带坟隅。", "孤魂独茕茕，安知灵与无。", "投心遵朝命，挥涕强就车。", "谁谓帝宫远，路极悲有余。", "\n"]}
{"title": "城南二首·其一", "author": "曾巩", "dynasty": "〔宋代〕", "content": ["\n雨过横塘水满堤，乱山高下路东西。", "一番桃李花开尽，惟有青青草色齐。\n"]}
{"title": "晚风二首·其一", "author": "杨万里", "dynasty": "〔宋代〕", "content": ["\n晚日暄温稍霁威，晚风豪横大相欺。", "作寒作冷何须怒？来日一霜谁不知。\n"]}
{"title": "连雨独饮", "author": "陶渊明", "dynasty": "〔魏晋〕", "content": ["\n运生会归尽，终古谓之然。", "世间有松乔，于今定何间。", "故老赠余酒，乃言饮得仙。", "试酌百情远，重觞忽忘天。", "天岂去此哉，任真无所先。", "云鹤有奇翼，八表须臾还。", "自我抱兹独，僶俛四十年。", "形骸久已化，心在复何言。\n"]}
{"title": "折桂令·寄远", "author": "乔吉", "dynasty": "〔元代〕", "content": ["\n怎生来宽掩了裙儿？为玉削肌肤，香褪腰肢。饭不沾匙，昨如翻饼，气若游丝。得受用遮莫害死，果诚实有甚推辞？干闹了多时，本是结发的欢娱，倒做了彻骨儿相思。\n"]}
{"title": "长相思三首", "author": "李白", "dynasty": "〔唐代〕", "content": ["\n", "长相思，在长安。", "络纬秋啼金井阑，微霜凄凄簟色寒。", "孤灯不明思欲绝，卷帷望月空长叹。", "美人如花隔云端。", "上有青冥之长天，下有渌水之波澜。", "天长路远魂飞苦，梦魂不到关山难。", "长相思，摧心肝。", "日色欲尽花含烟，月明如素愁不眠。", "赵瑟初停凤凰柱，蜀琴欲奏鸳鸯弦。", "此曲有意无人传，愿随春风寄燕然。", "忆君迢迢隔青天。", "昔时横波目，今作流泪泉。", "不信妾肠断，归来看取明镜前。", "美人在时花满堂，美人去后花馀床。", "床中绣被卷不寝，至今三载闻余香。", "香亦竟不灭，人亦竟不来。", "相思黄叶落，白露湿青苔。", "\n"]}
{"title": "夜过鉴湖", "author": "戴昺", "dynasty": "〔宋代〕", "content": ["\n推篷四望水连空，一片蒲帆正饱风。", "山际白云云际月，子规声在白云中。\n"]}
{"title": "菩萨蛮·回文", "author": "苏轼", "dynasty": "〔宋代〕", "content": ["\n峤南江浅红梅小，小梅红浅江南峤。窥我向疏篱，篱疏向我窥。", "老人行即到，到即行人老。离别惜残枝，枝残惜别离。\n"]}
{"title": "内宴奉诏作", "author": "曹翰", "dynasty": "〔宋代〕", "content": ["\n三十年前学六韬，英名常得预时髦。", "曾因国难披金甲，不为家贫卖宝刀。", "臂健尚嫌弓力软，眼明犹识阵云高。", "庭前昨夜秋风起，羞睹盘花旧战袍。(睹 一作：见)\n"]}
{"title": "八月十五日夜瑶台寺对月绝句", "author": "权德舆", "dynasty": "〔唐代〕", "content": ["\n嬴女乘鸾已上天，仁祠空在鼎湖边。 ", "凉风遥夜清秋半，一望金波照粉田。\n"]}
{"title": "邯郸才人嫁为厮养卒妇", "author": "李白", "dynasty": "〔唐代〕", "content": ["\n妾本崇台女，扬蛾入丹阙。", "自倚颜如花，宁知有凋歇。", "一辞玉阶下，去若朝云末。", "每忆邯郸城，深宫梦秋月。", "君王不可见，惆怅至明发。\n"]}
{"title": "七绝·改西乡隆盛诗赠父亲", "author": "〔近现代〕", "dynasty": "〔近现代〕", "content": ["\n孩儿立志出乡关，学不成名誓不还。", "埋骨何须桑梓地，人生无处不青山。\n"]}
{"title": "于中好·十月初四夜风雨其明日是亡妇生辰", "author": "纳兰性德", "dynasty": "〔清代〕", "content": ["\n尘满疏帘素带飘，真成暗度可怜宵。几回偷拭青衫泪，忽傍犀奁见翠翘。", "惟有恨，转无聊。五更依旧落花朝。衰杨叶尽丝难尽，冷雨凄风打画桥。\n"]}
{"title": "送人", "author": "杜牧", "dynasty": "〔唐代〕", "content": ["\n鸳鸯帐里暖芙蓉，低泣关山几万重。", "明镜半边钗一股，此生何处不相逢。\n"]}
{"title": "夜别韦司士", "author": "高适", "dynasty": "〔唐代〕", "content": ["\n高馆张灯酒复清，夜钟残月雁归声。", "只言啼鸟堪求侣，无那春风欲送行。", "黄河曲里沙为岸，白马津边柳向城。", "莫怨他乡暂离别，知君到处有逢迎。\n"]}
{"title": "读山海经十三首·其九", "author": "陶渊明", "dynasty": "〔魏晋〕", "content": ["\n夸父诞宏志，乃与日竞走。", "俱至虞渊下，似若无胜负。", "神力既殊妙，倾河焉足有！", "馀迹寄邓林，功竟在身后。\n"]}
{"title": "菩萨蛮·铜簧韵脆锵寒竹", "author": "李煜", "dynasty": "〔五代〕", "content": ["\n", "铜簧韵脆锵寒竹，新声慢奏移纤玉。眼色暗相钩，秋波横欲流。", "雨云深绣户，来便谐衷素。宴罢又成空，魂迷春梦中。(魂迷 一作：梦迷)", "\n"]}
{"title": "九日水阁", "author": "韩琦", "dynasty": "〔宋代〕", "content": ["\n池馆隳摧古榭荒，此延嘉客会重阳。", "虽惭老圃秋容淡，且看黄花晚节香。", "酒味已醇新过熟，蟹螯先实不须霜。", "年来饮兴衰难强，漫有高吟力尚狂。\n"]}
{"title": "乱后逢村叟", "author": "杜荀鹤", "dynasty": "〔唐代〕", "content": ["\n经乱衰翁居破村，村中何事不伤魂。", "因供寨木无桑柘，为著乡兵绝子孙。", "还似平宁征赋税，未尝州县略安存。", "至今鸡犬皆星散，日落前山独倚门。\n"]}
{"title": "咏孤石", "author": "〔南北朝〕", "dynasty": "〔南北朝〕", "content": ["\n", "迥石直生空，平湖四望通。", "岩根恒洒浪，树杪镇摇风。", "偃流还渍影，侵霞更上红。", "独拔群峰外，孤秀白云中。", "\n"]}
{"title": "黄金缕·妾本钱塘江上住", "author": "司马槱", "dynasty": "〔宋代〕", "content": ["\n妾本钱塘江上住。花落花开，不管流年度。燕子衔将春色去，纱窗几阵黄梅雨。", "斜插犀梳云半吐，檀板轻敲，唱彻黄金缕。望断行云无觅处，梦回明月生南浦。\n"]}
{"title": "王元章倒枝梅画", "author": "徐渭", "dynasty": "〔明代〕", "content": ["\n皓态孤芳压俗姿，不堪复写拂云枝。", "从来万事嫌高格，莫怪梅花着地垂。\n"]}
